Öt éve gyűltünk össze először baráti körben, hogy post-itekkel, filctollakkal, különféle írt és rajzolt jegyzetekkel elkezdjük megtervezni a gyerekeink tanulási élményét. Egy olyan iskolarendszer gondolata fogalmazódott meg akkor bennünk, amelyben tanár csapatok által vezetett mikroiskolák kapcsolódnak egymáshoz egy rugalmasan alakítható szervezetben. Nem is iskolát, hanem egy tanulási környezetet akartunk létrehozni, ami a gyerekek, a tanárok és a szülők  partnerségére épül. Ekkor kezdtük először megfogalmazni magunkban a Budapest School modell alapjait, amin azóta is dolgozunk.     
 
Az első évben még nem összegeztük az elképzeléseinket, mert azt gondoltuk, fontosabb, hogy a gyerekekkel töltsük az időt. A szülők számára azonban fontos volt, hogy a működésünk alapjait írásban is dokumentáljuk. Hálásak vagyunk azért, hogy erre ráébresztettek minket. A konfliktuskezelés alapjait Fellegi Borcsával írtuk, és sokat segített Iványi Klára is a nehéz kérdéseivel, amikor az első évben még óvodás csoportként keresgéltük az utat.
 
A 2016-17-es tanévben közvetlenül az egyetem elvégzése után érkezett hozzánk Csóti Orsi, ahol  intézményfejlesztő szakirányon végzett. A friss diplomások energiájával kezdett bele  Kovács Ágival egybegyűjteni a pedagógiai módszereinkkel kapcsolatos írásainkat, és segítettek ezeket összevetni a Lauder, a Waldorf, a Rogers és más iskolák programjaival. Bundschuh Hanna, aki szintén kezdő tanárként került hozzánk, az első években tartott szülői tájékoztatókon feltett kérdésekre adott válaszainkat szerkesztette össze. Később is sokat segített, amikor ezeket elkezdtük beépíteni a pedagógiai programunkba.
 
Ebben az évben indult el az újlipótvárosi P10 iskolánk, és egy igen kísérletező tanár csapat a gyakorlatban is letette az alapjait annak, amit ma Budapest Schooll modellnek nevezünk.
Kéri Juli, Kökényesi Ági, Csóti Heni és Galambos Attila, az első iskoláskorú csoportunk tanáraiként sok újdonságot hoztak be. A P10 kísérletezéseiből alakult az a gondolat, hogy váltogatható a projektezés és az egy-egy tantárgyhoz kapcsolódó tudás, képesség elsajátítása. És hogy nekünk olyan rendszert kell építenünk, ahol a tanárok rugalmasan alakíthatják az órarendet az épp aktuális igényeknek megfelelően. Mivel magántanulók voltak a gyerekek, a P10 megmutatta, hogyan lehet megtanulni mindazt, ami a vizsgákhoz szükséges, és még annál is többet.
 
2018. márciusában kezdtünk el azon dolgozni, hogy államilag elismert, akkreditált iskolává válhassunk. Akkor még alternatív kerettantervnek nevezték azt, amit ma már egyedi megoldások alkalmazásának lehetőségeként definiál a jogszabály. Az volt a tervünk, hogy egy rövid szövegben összefogaljuk a Budapest School modellt, és erre kérünk engedélyt. Folyamatosan azon dolgoztunk, hogy minél inkább megfeleljünk a folyamat közben megismert jogszabályoknak és közben megtartsuk egyediségeinket. Legalább egy évig formáltuk a szöveget, éles vitákat folytattunk egyes részein, hetente szétszedtük, majd újra egyberaktuk. Többek közt Bunyevácz Anasztázia, Fülöp Gabi, Herman Dóra, Martinecz Viki, Milassin Rita, Papp Bori, Pilz Fanni, Porteleki Sára végig aktívan segítették ezt a műhelymunkát.
 
Az elmúlt két évben főleg az EMMI Köznevelési Tartalomfejlesztési Főosztályának és a Budapesti Kormányhivatal Köznevelési Osztályának voltunk ügyfelei. Munkatársaik, kirendelt szakértőik erős és kemény kereteket szabtak és segítetettek megérteni, hogy mit szabad, mit nem szabad. A hivatalokkal való interakciók mindig a biztonságosabb irányba vitték a rendszerünket, és inspirálta a kreativitásunkat. 
 
Külön köszönet illeti a családjainkat is. Ez az elmúlt két év azért nem volt könnyű, nem csak nekünk, hanem számukra sem. A sok-sok nehézség, küzdés és kudarc után sokszor a családjaink támogatása lendített át a holtponton. 


\bigskip
{
\raggedright Halácsy Péter és Halmos Ádám\\
\raggedright 2020. augusztus
}
